# PAC3_Manovich_Reloaded

## La hibridació en medis immersius


Autor: Mireya Giménez Rodilla


Fecha: 21 de Desembre de 2022


## Plantejament


En aquest repositori tractarem d’exemplificar el concepte de la hibridació de Lev Manovich, per tal de facilitar-ne la comprensió. Manovich defineix la hibridació com la combinació de diversos medis diferents. El resultat obtingut pot prendre formes variants, però tot i això sempre serà possible identificar i diferenciar els diferents medis que l’han format.


## Cas 1: Pokémon GO

![Pokemon GO](https://img.game-news24.com/2021/10/The-five-year-history-of-Pokemon-Go-plans-for-the-future-of-AR-and-when-Pokemon-Go-lands-out-of-place-of-Pokemon.jpeg)  

El primer cas que farem servir per a il·lustrar el concepte de la hibridació és el del videojoc Pokémon GO. Aquest és un videojoc de realitat augmentada per a dispositius mòbils desenvolupat per l'empresa Niantic com a part de la franquícia Pokémon. El joc es basa en la localització de diversos Pokémon, a través dels sistemes de GPS dels mòbils, els quals els jugadors només poden trobar recorrent els carrers de la seva ciutat o lloc de residència. Depenent de la zona visitada poden trobar diferents espècies i així completar la seva col·lecció, a la vegada que entrenen els seus pokémons i es fan amb diferents gimnasos, sols o amb la companyia d'amics o d'altres jugadors desconeguts.

El concepte per al joc va sorgir el 2014 de les mans de Satoru Iwata i Tsunekazu Ishihara com a col·laboració amb l'empresa Google, específicament amb Tatsuo Nomura de Google Maps, per tal de llançar-lo com a una broma durant el dia dels innocents (April Fools' Day). El projecte en aquells moments s'anomenava el 'Pokémon Challenge' (Repte de Pokémon) i consistia a donar als usuaris la possibilitat de trobar a diferents Pokémon d'una col·lecció de 720. Això només podrien aconseguir-ho recorrent els mapes de Google Maps per tal de buscar biomes similars en els quals viurien aquells que voldrien capturar. Tot i que el repte va acabar l'endemà, la reacció del públic va ser tan positiva que es va decidir començar el desenvolupament d'una versió més completa del joc.

El 2016 l'empresa va donar accés a la versió beta a alguns jugadors per tal que fessin una prova abans del llançament oficial. Un cop aquesta va finalitzar unes setmanes després i van ser arreglats diversos errors trobats, el joc va sortir al mercat a tot el món.

![Pokemon GO](https://cdn.theatlantic.com/thumbor/3vbv14sqxNiU12gw7FvhQYRX1s4=/160x0:1817x932/1600x900/media/img/mt/2016/07/Screen_Shot_2016_07_11_at_3.03.48_PM/original.png)

La particularitat que distingeix aquest joc de mòbil d'altres i el fa més immersiu és el seu ús de tecnologies de realitat augmentada. A diferència de la realitat virtual, la qual permet que els usuaris s'endinsin dins de diferents espais virtuals amb l'ús d'ulleres de realitat virtual, la realitat augmentada no necessita elements especials per a fer-se servir. Per a aquesta no necessitem res més que el nostre dispositiu mòbil, i el que fa és una superposició d'imatges de components virtuals sobre diferents entorns reals. Amb aquesta combinació d'elements permet als usuaris visualitzar parts del món real a través dels seus mòbils i crear, per tant, una experiència de realitat augmentada en temps real.




## Cas 2: 'The Zone of Hope'

![TZOH](https://i.ytimg.com/vi/fv-f9F-h39c/maxresdefault.jpg)

El següent exemple que ens ajudarà a comprendre la hibridació és l'exposició anomenada 'The Zone of Hope' (La Zona de l'Esperança). Aquesta va ser portada a terme els anys 2018 i 2019 a la ciutat de Barcelona per Aigües de Barcelona i desenvolupada per MediaPro, i permetia als usuaris viure les conseqüències futures del canvi climàtic. Per a aconseguir una experiència totalment immersiva l'exposició utilitzava tecnologia de Realitat Immersiva extrema, la qual fusiona els espais reals amb els virtuals. L'exposició era una experiència multisensorial que combina imatges en 360° i diferents efectes especials que permetia als participants sentir fred, calor, vent, humitat, etc.

L'objectiu principal del projecte era conscienciar als ciutadans dels devastadors efectes del canvi climàtic i encoratjar als participants a actuar de forma urgent en la preservació del nostre planeta. Tot i aquests prospectes tan desoladors l'exposició volia també oferir un missatge d'esperança, ja que diferents experts sobre el canvi climàtic asseguren que encara som a temps d'aturar-ne els efectes.

A l'exposició els participants són guiats per Violeta, una jove nascuda l'any 2018, que els ensenya diferents moments i escenaris futurs durant la seva vida, tots conseqüents de viure en un entorn amb un excés de CO₂ a l'atmosfera. 'The Zone of Hope' recrea 3 escenaris concrets, que correspondrien als anys 2038, 2068 i 2093; el desglaç de l'Àrtic, una inundació a la ciutat de Barcelona i la desertificació del pantà català de la Baells. Amb la mostra d'aquests escenaris generen en els usuaris un sentiment d'urgència que els fa reflexionar sobre les nefastes repercussions que el canvi climàtic podria tenir en la seva pròpia ciutat i en el món.

![TZOH](https://www.elnacional.cat/uploads/s1/58/72/19/4/plazaconbalcon_1_630x630.png)

Un cop finalitzada l'experiència immersiva (la qual durava uns 30 minuts aproximadament), es projectava una peça audiovisual que recollia diverses imatges i missatges en contra del canvi climàtic, de la mà de figures com Barack Obama, Leonardo DiCaprio, Al Gore i Dalai Lama. Finalment, els visitants troben diverses pantalles interactives les quals recomanen diverses accions que poden fer per tal de frenar la situació i mostrar així el seu compromís amb la causa.

Tot i que en un inici l'exposició tenia previst estar disponible al llarg d'un any, del gener de 2018 al gener de 2019, a causa de la seva més que positiva acollida per part del públic van decidir allargar-la. Finalment, va estar disponible quatre mesos més, fins al maig de 2019. Gràcies al desenvolupament per part d'Aigües de Barcelona d'una adaptació didàctica de l'exposició, milers d'estudiants de secundària i batxillerat catalans van ser capaços de viure aquesta experiència com a part de la seva formació educativa, i aprendre d'aquesta manera sobre les possibles conseqüències de no actuar de forma immediata en contra el canvi climàtic.



### Referències i Bibliografia web

* Manovich, Lev. (2013). **El Software toma el mando**. Barcelona: Editorial UOC. 

* *Wikipedia* [en línia] [consulta: 18 de desembre de 2021]. Disponible a: 
https://en.wikipedia.org/wiki/Pok%C3%A9mon_Go

* *Wikipedia* [en línia] [consulta: 19 de desembre de 2021]. Disponible a: 
https://en.wikipedia.org/wiki/Augmented_reality

* *Wikipedia* [en línia] [consulta: 19 de desembre de 2021]. Disponible a:
https://es.wikipedia.org/wiki/Pok%C3%A9mon_GO

* *Wikipedia* [en línia] [consulta: 18 de desembre de 2021]. Disponible a:
https://es.wikipedia.org/wiki/Realidad_aumentada

* *Aigües de Barcelona* [en línia] [consulta: 20 de desembre de 2021]. Disponible a:
https://www.aiguesdebarcelona.cat/es/web/guest/explora-educa-y-participa/zone-of-hope

* *MediaPro Exhibitions* [en línia] [consulta: 20 de desembre de 2021]. Disponible a:
https://mediaproexhibitions.com/en/project/zoh

* *Wikipedia* [en línia] [consulta: 20 de desembre de 2021]. Disponible a:
https://ca.wikipedia.org/wiki/The_Zone_of_Hope

* *The New Barcelona Post* [en línia] [consulta: 18 de desembre de 2021]. Disponible a:
https://www.thenewbarcelonapost.com/en/the-zone-of-hope-the-climate-change-as-you-have-never-seen-before/


